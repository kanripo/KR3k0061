# -*- mode: mandoku-view; -*-
#+TITLE: 格致鏡原
#+DATE: 2015-08-24 23:36:21.949857
#+PROPERTY: ID KR3k0061
#+PROPERTY: BASEEDITION WYG    
#+PROPERTY: JUAN 卷二
<pb:KR3k0061_WYG_002-1a>¶
欽定四庫全書¶
　格致鏡原卷二　　　　　大學士陳元龍撰¶
　　乾象𩔖(二/)¶
　　　日(附測日表/)¶
總論　禮統日者實也形體光實人君之象　五行志¶
日者昭明之太表光景之太紀羣陽之精衆貴之象也¶
故日出而天下光明日入而天下冥晦此其效也故日¶
者君父夫兄之𩔖中國之應也　春秋内事日者陽德¶
<pb:KR3k0061_WYG_002-1b>¶
之母　淮南子積陽之熱氣生火火氣之精者為日故¶
陽燧見日則然而為火　尸子日五色陽之精君德也¶
少昊金天氏邑於窮桑日五色互照窮桑　易傳日者¶
衆陽之精内明𤣥黄五色無主以象人君精精似青翼¶
翼似黑𤣥𤣥似赤縞縞似白煌煌似黄光照無主不可¶
以一色名也　淮南子堯時十日並出草木焦枯堯命¶
羿仰射十日中其九烏皆死墮其羽翼　春秋元命苞¶
陽數起于一成於三故日中有三足烏者陽精也　張¶
<pb:KR3k0061_WYG_002-2a>¶
衡靈憲日者太陽之精積而成鳥象烏三足陽之𩔖其¶
數竒　淮南子日中有踆烏　山海經大荒之中陽谷¶
上有扶桑十日所浴九日居下枝一日居上枝皆載烏¶
　淮南子若木在建木西末有十日其華照地注若木¶
端有十日狀如連珠華光照其地　鄭樵通志日在木¶
中曰東在上曰杲在下曰杳木若木也日所升降　山¶
海經東南海之外甘泉之間有羲和國有女子名羲和¶
為帝俊之妻是生十日常浴日於甘泉郭璞注羲和能¶
<pb:KR3k0061_WYG_002-2b>¶
生日故日為羲和之子堯因是立羲和之官以主四時¶
　淮南子日出於暘谷浴於咸池拂於扶桑是謂晨明¶
登於扶桑之上爰始將行是謂朏明至於曲阿是謂朝¶
明臨於曽泉是謂早食次於桑野是謂晏食臻於衡陽¶
是謂禺中對於昆吾是謂正中靡於鳥次是謂小還至¶
於悲谷是謂晡時迴於女紀是謂大遷經於淵隅是謂¶
髙舂頓於連石是謂下舂爰止羲和爰息六螭是謂懸¶
車薄於虞泉是謂黄昏淪於蒙谷是謂定昏日入崦嵫¶
<pb:KR3k0061_WYG_002-3a>¶
經于細桞入虞淵之池曙於蒙谷之浦日西垂景在於¶
樹端謂之桑榆　梁元帝纂要日光曰景日影曰晷日¶
氣曰晛日出為旭日昕曰晞日温曰煦日在午曰亭午¶
在未曰昳日晚曰旰日將落曰薄暮日西落光反照於¶
東謂之反景在上曰反景在下曰倒景　説文煦日温¶
也皓日晝貌也暉日光也旰日晚也翌日明也曉日白¶
也　字訓穀日出之色橮日入之色(穀音忽/橮音栁)　論衡日¶
晝行千里夜行千里然則日行舒緩與麒麟之歩相似¶
<pb:KR3k0061_WYG_002-3b>¶
𩔖也　尚書考靈曜日光照四十萬六千里　周髀日¶
光外照徑八十一萬里　楊愼外集按山海經紀日月¶
之出者七日月所入五日月所出入一其紀日月之出¶
也曰大言山曰合虛山曰明星山曰鞠陵山曰湯谷扶¶
木曰猗天蘇門山曰壑明俊疾山皆在大荒東經其紀¶
日月之入曰豐沮玊門山曰日月山天樞也曰鏖鏊鉅¶
山曰常陽山曰大荒山皆在大荒西經曰浴日一在大¶
荒南經之甘淵曰浴月一在大荒西經之𤣥丹山其紀¶
<pb:KR3k0061_WYG_002-4a>¶
日月所出入一在大荒西經之方山柜格之松焉考之¶
淮南子日所出入又多不同　應劭漢官儀泰山東南¶
名曰日觀雞鳴時見日出長三丈　山海經羲和東方¶
國名日所由過處毎日出其國人為御推而升太虛¶
周密癸辛雜志揚州有趙都統號趙馬兒提兵船往援¶
李壇於山東舟至登萊殊不可進滯畱凡數月嘗於舟¶
中見日初出海門時有一人通身皆赤眼色純碧頭頂¶
大日輪而上日漸髙人漸小凡數月所見皆然　異域¶
<pb:KR3k0061_WYG_002-4b>¶
志沙弼茶國向無人至祖葛尼曽到因立文字該載其¶
國係日西没之地至晚日入聲若雷霆國王毎於城上¶
聚千人吹角鳴鑼擊鼓混雜日聲不然則小兒驚死¶
物理論京房説月與星至隂也日照之乃光如以鏡照¶
日而有影見　演繁露凡雨初霽或露之未晞其餘㸃¶
綴於草木枝葉之末欲墜不墜則皆聚為圓㸃光瑩可¶
喜日光入之五色具足閃爍不定是乃日之光晶著色¶
於水而非雨露有此五色也　周祈名義考莊子野馬¶
<pb:KR3k0061_WYG_002-5a>¶
也塵埃也沈括云塵埃與野馬乃田野間浮氣逺望如¶
羣羊又如水波佛書謂如熱時野馬陽焰魏豹傳人生¶
一世間如白駒之過隙注白駒日景也是日氣謂之野¶
馬日景謂之白駒駒與馬以疾馳上騰為義野言其處¶
白言其色耳　升菴外集莊子野馬注云日光按内典¶
龍樹大士曰日光著塵微風吹之曠野中轉名之為陽¶
燄愚夫見之謂之野馬渴人見之以為流水　易參同¶
契日為流珠青龍之俱注日為陽陽精為流珠青龍東¶
<pb:KR3k0061_WYG_002-5b>¶
方少陽也　陶𢎞景眞誥日有九芒月有十芒方諸宮¶
有服日月芒法　太虛眞人曰服日之精華者欲得嘗¶
食竹笋竹筍者日華之胎也¶
占象　周禮眂祲掌十煇之法(煇謂日/之氣)以觀妖祥辨吉¶
凶一曰祲(日旁有隂邪/氣相侵犯也)二曰象(隂氣附日凝/結而成象)三曰鐫(黑/氣)¶
(如鐫刺/于日也)四曰監(抱日之氣/如冠珥也)五曰闇(方晝而/暗也)六曰瞢(隂氣/蒙䝉)¶
(日光/普然)七曰彌(白虹彌天横/氣貫日也)八曰叙(片段成列穿/日有序也)九曰隮¶
(螮蝀升氣/於日旁也)十曰想(雜氣以成/形想也)　禮斗威儀政太平則日¶
<pb:KR3k0061_WYG_002-6a>¶
五色政公平則日黄中而赤暈政和平則日黄中而黑¶
暈政象平則日黄中而白暈政升平則日黄中而青暈¶
　春秋潛潭巴君德應陽君臣得道叶度則日含王字¶
謂日中有王字也王者德象日光所照無不及也　帝¶
王世紀漢文帝時日中有王字　雜占書日冠者如半¶
暈也法當在日上有冠又有兩珥者尤吉　南齊書日¶
出三竿謂朱黄赤色暈也　漢天文志暈適背穴抱珥¶
&KR1734;蜺註孟康曰皆日旁氣適日之將食先有黑之變也¶
<pb:KR3k0061_WYG_002-6b>¶
背形如背字也穴多作鐍形如玊鐍也抱氣向日也珥¶
形㸃黑也如淳曰暈讀曰運&KR1734;或作虹蜺讀曰齧凡氣¶
在日上為冠為戴在旁直對為珥在旁如半環向日為¶
抱向外為背有氣刺日為璚璚抉傷也　婁元禮田家¶
五行日生耳主晴雨諺云南耳晴北耳雨日生雙耳斷¶
風截雨若是長而下垂通地則又名曰日幢主久晴又¶
日出早主雨出晏主晴老農云此言久隂之餘夜雨連¶
旦正當天明之際雲忽一掃而捲即日光出所以言早¶
<pb:KR3k0061_WYG_002-7a>¶
少刻必雨晏者日出之後雲晏開也必晴葢日之出入¶
自有定刻實無早晏也日沒返照俗名為日返塢主晴¶
日没胭脂紅主風雨返照在日沒之前胭脂紅在日没¶
之後故所主不同也　春秋孔演圖麒麟鬭而日無精¶
光　物𩔖相感志凡日無光則日烏不見日烏不見則¶
飛烏隱竄　北史周天和元年二月庚午日鬭光遂㣲¶
日中見烏　晉書凡日蝕皆於朔晦不於朔晦者為日¶
薄雖非日月同宿時隂氣盛掩日光也占𩔖日蝕　南¶
<pb:KR3k0061_WYG_002-7b>¶
齊書舊説曰日有五蝕謂起上下左右中央是也漢尚¶
書令黄香曰日蝕皆從西月蝕皆從東無上下中央者¶
春秋魯桓三年日蝕貫中上下竟黑疑者以為日月正¶
等月何得小而見日中鄭𤣥云月正掩日日光從四邊¶
出故言從中起也　農田餘話丙午七月朔日昳時日¶
食大半明者亦無光人視物皆成金色視人面如黄橙¶
名號　大洞經日一名鬱儀　雞跖集鬱華又名鬱儀¶
奔日之仙故曰鬱儀赤文與日同㞐　大孔雀經蘇利¶
<pb:KR3k0061_WYG_002-8a>¶
耶此云日神　漢書郊祀志晉巫祠東君師古注東君¶
日也　張揖廣雅日一名陽烏一名朱光　皇甫謐年¶
厯日者衆陽之宗陽精外𤼵故日以晝明名曰曜靈¶
陸士衡演連珠利眼臨雲不能垂照呂尚注利眼日也¶
天有日月猶人有眼目故以日為利眼　雲笈七籖九¶
天眞人呼日為濯曜羅三天眞人呼日為圓光蔚太素¶
天中呼日為眇景皇上清眞人呼日為九曜生泰清天¶
中仙人呼日為太明太極天中呼日為圓明玉賢天中¶
<pb:KR3k0061_WYG_002-8b>¶
呼日為微𤣥東華眞人呼日為紫曜明亦名圓珠亦謂¶
始暉亦謂太明　眞誥方諸仙眞人皆呼日為圓羅耀¶
外國人呼日為濯羅耀　侯鯖錄東坡嘗言鬼詩有佳¶
者誦一篇流水涓涓芹吐芽織烏西飛客還家深邨無¶
人作寒食殯宮空對棠梨花嘗不解織烏義王性之少¶
年博學問之乃云織烏日也往來如梭之織　王暐道¶
山清話何斯舉作黄綿襖子歌其序言正月大雨雪十¶
日不已既晴鄰里相呼負日曰黄綿襖子出矣¶
<pb:KR3k0061_WYG_002-9a>¶
測日表　易遁卦驗冬至之日植八尺之表日中視其¶
晷影長短以占和否夏至景一尺四寸八分冬至一丈¶
三尺　隋書梁天監中祖暅造八尺銅表其下與土圭¶
相連圭上為溝置水以取平正揆測日景先立表於準¶
平之地名曰南表更立一表於南表影末名曰中表以¶
望北極樞而立北表令參相直至大同中太史令虞&KR1184;¶
又用九尺表格江左之景　羣書考索唐儀鳳四年姚¶
元辨奏於陽城測影臺依古法立八尺表夏至日中測¶
<pb:KR3k0061_WYG_002-9b>¶
景正與古法同　唐書大史監南宮説擇河南平地設¶
水準繩墨植表而以引度之大率五百二十六里二百¶
七十歩晷差二寸餘而舊説王畿千里影差一寸妄矣¶
　博古圖周官置𣙗晝以參諸日中之景𣙗即表也有¶
器形若大盤上蟠雙螭而仰其首於兩螭間又出一筩¶
中通上下是為表座中通所以植𣙗無欹側以取其端¶
焉又器作三圜筩相合為一體措之地則一筩端立可¶
以立表周官所謂𣙗者是其所以為測日之具也　玊¶
<pb:KR3k0061_WYG_002-10a>¶
堂閑話上元日𥪡一丈之竿候日午影至七尺其年大¶
稔九尺或一丈有水五尺歲旱三尺大旱　百工譜日¶
圭有方者有圓者有懸而隙日影者有注水針方向者¶
　荆楚歲時記晉魏間宮中以紅線量日影冬至後日¶
影添長一線¶
　　　月¶
總論　逸雅月缺也滿則缺也　淮南子月天之使也¶
積隂之寒氣大者為水水氣之精者為月　呂氏春秋¶
<pb:KR3k0061_WYG_002-10b>¶
月羣隂之本月望則蜯蛤實羣隂盈月晦則蜯蛤虛羣¶
隂廢夫月行乎天而羣隂化於淵　漢書月者衆隂之¶
長銷息見伏百里為品千里立表萬里連紀后妃大臣¶
諸侯之象也朔晦正終始弦為繩墨望成君德　隋書¶
月者隂之精也其形圓其質清日光照之則見其明日¶
光所不照則謂之魄故月望之日日月相望人居其間¶
盡覩其明故形圓也二弦之日日照其側人觀其傍故¶
半明半魄也晦望之日日照其表人在其裏故不見也¶
<pb:KR3k0061_WYG_002-11a>¶
　尚書哉生明又既生魄注哉始也始生明月三日也¶
生魄月十六日明消而魄生　詩推災度月三日成魄¶
八日成光蟾蜍體就穴鼻始明宋均注穴决也决鼻兔¶
也　魏了翁讀書雜鈔月三日則成魄朱氏曰魄者月¶
之有體而無光處也故書言哉生明旁死魄皆謂月二¶
三日月初生時也凡言既生魄皆謂月十六日月始闕¶
時也　漢書五行志晦而月見西方謂之朓朔而月見¶
東方謂之朒亦謂之側匿　釋名朔蘇也月死復蘇生¶
<pb:KR3k0061_WYG_002-11b>¶
也晦灰也死為灰月光盡似之也弦月半之名其形一¶
旁曲一旁直若張弓弦也望月滿之名日月遥相望也¶
　説文朏月未成明也魄月始生魄然也承大月月生¶
二日謂之魄承小月月生三日謂之朏　程大昌演繁¶
露沈括取銀圜為喻曰月如銀圜本自無光日耀之乃¶
有光其圓非圓乃月與日相望其光全耳及其闕也亦¶
非眞闕乃日光之所不及耳此喻最為精審　徐整長¶
厯月徑千里周圍三千里下於天七千里　論衡月一¶
<pb:KR3k0061_WYG_002-12a>¶
日一夜行十三度十度二萬里三度六千里與晨鳬之¶
飛相似𩔖也　起世經西方一月分為黑白初月一日¶
至十五日名為白月十六日已去至於月盡名為黑月¶
此方通攝黑白合為一月也　西域記印度國俗月盈¶
至滿謂之白分月虧至晦謂之黑分或十四日或十五¶
日月有大小故也黑前白後合為一月六月合為一行¶
日遊在内北行也日遊在外南行也總此二行合為一¶
歲　黄氣陽精經秋分之日月宿東井之地上廣靈之¶
<pb:KR3k0061_WYG_002-12b>¶
堂乃沐浴於東井之池以鍊日魂明八朗之芒受陽精¶
日暉吐黄氣於玊池諸天人悉採玊樹之華以拂日月¶
之光月以黄氣灌天人之容故秋分是天人㑹月之道¶
也　五經通義月中有兔與蟾蜍何月隂也蟾蜍陽也¶
而與兔並明隂係於陽也　春秋元命苞月之為言闕¶
也而設以蟾蜍與兔者隂陽雙居明陽之制隂隂之倚¶
陽　傅咸擬天問月中何有白兔擣藥　張衡靈憲月¶
者太隂之精積而成獸象玊兔蟾蜍皆四足隂之𩔖其¶
<pb:KR3k0061_WYG_002-13a>¶
數耦　叚成式酉陽雜俎佛氏謂月中所有乃大地山¶
河影或言蟾兔地影空處水影也　靈憲羿得不死之¶
藥於西王母嫦娥竊之以奔月是為蟾蜍　楊愼丹鉛¶
總錄月中嫦娥其説始於淮南及張衡靈憲其實因常¶
儀占月而誤也古者羲和占日常儀占月皆官名也見¶
於呂氏春秋後訛為嫦娥以儀娥音同耳　陳耀文天¶
中記樂彦曰纎阿山名有女子處其岩月厯數度躍入¶
月中因為月御也　史記封禪書注樂彥引老子道徳¶
<pb:KR3k0061_WYG_002-13b>¶
經云月中仙人宋無忌　酉陽雜俎月中有桂樹下有¶
一人常斫之樹隨合其人姓吳名剛西河人學仙有過¶
責令伐桂　本草月桂子今江東諸處每至四五月後¶
於衢路得之大如貍豆破之辛香古老相傳是月中下¶
也　雲笈七籖月中樹名騫樹一名藥王凡有八樹在¶
月中也得食其葉者為玉仙玉仙之身洞徹如水精瑠¶
璃焉　因本經湏彌山南有閻扶提樹月過樹影入月¶
中　瑜伽論由大海中有魚鼈等影入月輪故其内有¶
<pb:KR3k0061_WYG_002-14a>¶
黑相現　神仙傳尹思晉時人正月十五夜坐室中遣¶
兒視月中有異物否兒曰今年當水月中有人被簑帶¶
劍思出視之曰非水也將有兵月中人乃帶甲仗矛耳¶
果如其言　起世經月天宮殿純以天銀天青琉璃而¶
相間錯二分天銀一分天青琉璃亦為五風攝持而行¶
　龍城錄唐明皇遊月宮見天府榜曰廣寒清虛之府¶
　酉陽雜俎唐太和中鄭仁本嘗遊嵩山忽迷路見一¶
人枕襆而眠問之曰君知月乃七寳合成乎月勢如丸¶
<pb:KR3k0061_WYG_002-14b>¶
其影則日爍其凸處也常有八萬三千戸脩之予即其¶
一因開襆有斤鑿數事玊屑兩裹　遁甲開山圖女狄¶
暮汲石紐山下泉水中得月精如雞子愛而含之不覺¶
吞遂有娠十四月生夏禹　太虛眞人曰服月之精華¶
者欲常食鴻脯鴻脯者月胎之羽毛也一名月鷺　曲¶
洧舊聞中秋翫月不知起何時考古人賦詩則始於杜¶
子美而戎昱登樓望月冷朝陽與空上人宿華嚴寺對¶
月陳羽鑑湖望月張南史和崔中丞望月武元衡錦樓¶
<pb:KR3k0061_WYG_002-15a>¶
望月皆在中秋則自杜子羙以後班班形於篇什前乎¶
杜子想已然也苐以賦詠不著見於世耳江左如梁元¶
帝江上望月朱超舟中望月庾肩吾望月而其子信亦¶
有舟中望月唐太宗遼城望月雖各有詩而皆非為中¶
秋宴賞而作也然則翫月盛於中秋其在開元以後乎¶
占象　禮斗威儀政太平則月多耀政頌平則赤明政¶
和平則黑明政象平則白明政升平則青明　荆州占¶
月珥且戴不出百日主有大喜　軍國占候月三珥者¶
<pb:KR3k0061_WYG_002-15b>¶
大有喜有冠而復暈者天下有大喜　龍魚河圖帝淫¶
泆則月有足　春秋考異郵諸候叛則月生爪牙　宋¶
天文志月若變青為饑赤為旱黑為水黄為喜為德皆¶
以其宿分占之　淮南子畫蘆灰而月暈闕許愼注月¶
暈以蘆灰為環缺其一面則月暈亦缺於上　丹鉛錄¶
月暈謂之逡廵見河圖緯象　侯鯖錄新月占雨説月¶
如懸弓少雨多風月如偃瓦不求自下　張衡靈憲當¶
日之衝光常不合是謂闇虛在星則星微遇月則月蝕¶
<pb:KR3k0061_WYG_002-16a>¶
　王仁裕開元遺事長安城中每月蝕時節士女取鑑¶
向月擊之滿郭如是云救月蝕也　馮應京月令廣義¶
月之有華常出於中秋夜或前後十三至十八夜月華¶
之狀如錦雲捧珠五色鮮熒磊落匝月如刺繡華盛之¶
時其月如金盆枯赤而光彩不朗移時始散或誤以月¶
暈為華非也　劉敬叔異苑周昭王時九月並出其色¶
五彩貫紫微　晉書安帝隆安五年三月甲子月生齒¶
　南史梁太清二年春正月癸巳朔兩月相承如鈎見¶
<pb:KR3k0061_WYG_002-16b>¶
於西方　江南野史南唐圜丘之際太史奏月延三刻¶
　夷堅志紹興壬午五月十六日五更初月外有環暈¶
五重附近者紫紅色次白次青次黄最外深紅各相去¶
一丈其圓如規荆大聲曰是為月重輪¶
名號　淮南子月御曰望舒亦曰纎阿　皇甫謐年厯¶
月羣隂之宗光内日影以霄曜名曰夜光　漢郊祀志¶
月穆穆以金波師古注月光穆穆若金之波流也　卓¶
氏藻林丹輪月也六朝詩丹輪殊未圓　三藏聖教序¶
<pb:KR3k0061_WYG_002-17a>¶
慧炬揚輝澄桂輪而含影注桂輪月也月中有丹桂故¶
稱為桂輪　大孔雀經蘇摩此云月神　大洞經月一¶
名結璘　雞跖集結璘奔月之仙故曰結璘黄文與月¶
同居¶
　　　星(附天河/)¶
總論　説文萬物之精上為列星　春秋説題辭星之¶
為言精也陽之榮也陽精為日日分為星故其字日生¶
為星　三五厯紀星者水之精也　漢天文志星者金¶
<pb:KR3k0061_WYG_002-17b>¶
之散氣其本曰人星衆則吉少則凶孟康注星石也金¶
石相生人與星氣相應也　周禮保章氏掌天文以志¶
日月星辰之變動以觀天下之遷辨其吉凶以星土辨¶
九州之地所封之域皆有分星以觀妖祥　張衡靈憲¶
星者體生於地精成於天列居錯峙各有逌屬在野象¶
物在朝象官在人象事　𤣥門寶海經綱者連星也紀¶
者綴星也星形正圓如丸不應似貫珠穿度又不容作¶
鈴鼻相綴　榖梁傳列星曰恒星亦曰經星(恒經皆/常也)¶
<pb:KR3k0061_WYG_002-18a>¶
天中記凡星居之曰次曰舍曰畱同舍曰合變為妖星¶
曰散經之曰厯相擊曰鬭又曰離復合合復離為鬭早¶
出曰贏晚出曰縮又失次上二三宿曰贏失次下二三¶
宿曰縮在下而上曰陵韋昭謂突掩為陵在上而下曰¶
乘周匝曰繞東西曰鈎南北曰紀星月相陵曰食七寸¶
以内光芒相及曰犯居其宿曰守守之而久曰復曰還¶
　楞嚴經大星圍七百里中星四百八十里小星二十¶
里星是諸天宮宅　増一阿含經大星一由旬小星二¶
<pb:KR3k0061_WYG_002-18b>¶
百歩　瑜伽論諸星宿中其星大者十八拘盧舍其中¶
者十拘盧舍最小者四拘盧舍　靈怪集郭翰遇織女¶
曰辰象人間觀之只見是星其中自有宮室居處羣仙¶
皆遊觀焉萬物之精各有象在天成形在地下人之變¶
必形於上也　法苑珠林若依内經此諸星宿並是諸¶
天宮宅内有大住依報所感福力光現若依俗書即云¶
是石故宋時星落如石或云非石是天河石落故俗書¶
云天河共地河相連故河内時有石落如須彌象圖山¶
<pb:KR3k0061_WYG_002-19a>¶
經云天空有河名耶摩羅於虛空中行亦有大石小砂¶
時有漏失即執為星非也　甘氏星經日一星在房之¶
西氐之東日者陽宗之精也為雞三足烏二足雞在日¶
中而烏之精為星以司太陽之行度日生於東故於是¶
在焉月一星在昴之南畢之北月者隂宗之精也為兔¶
四足為蟾蜍三足兔在月中而蟾蜍之精為星以司太¶
隂之行度月生於西故於是在焉日精在氐房月精在¶
昴畢自司其行度而氐房昴畢乃黄道之所經不得而¶
<pb:KR3k0061_WYG_002-19b>¶
司之　干寶捜神記南斗注生北斗注死凡人受胎皆¶
從南斗過至北斗有所祈求皆向北斗　度人經東斗¶
主算西斗記名北斗落死南斗上生中斗大魁總監衆¶
靈　丹鉛總錄日月木火土金水謂之七政亦曰七曜¶
今術家增入月孛紫炁羅㬋計都四餘星為十一曜計¶
生於天尾羅生於天首孛生於月炁生於閏葢日月行¶
道如兩環兩環相交一處曰天首一處曰天尾天尾為¶
計天首為羅月之行遲速有常度遲之䖏即孛也炁生¶
<pb:KR3k0061_WYG_002-20a>¶
於閏二十八年十閏而炁行一周天炁孛皆有度數無¶
光象故與羅計同謂之四餘今七政厯亦有四餘躔度¶
　劉子微子感牽牛星顔淵感中台星張良感弧星樊¶
噲感狼星老子感火星¶
三垣　王圻三才圖㑹太微垣十星在翼軫北下臨黄¶
道張衡云天子之宮庭五帝之座十二諸侯之府也帝¶
座一星在太微中太子一星在帝座北　晉天文志太¶
微東藩四星一曰上相二曰次相三曰次將四曰上將¶
<pb:KR3k0061_WYG_002-20b>¶
所謂四輔也西藩四星一曰上將二曰次將三曰次相¶
四曰上相亦曰四輔也謁者星東北三星曰三公三公¶
北三星曰九卿九卿西五星曰五諸侯帝座東北十五¶
星曰郎位　前漢天文志魁下六星兩兩而比者曰三¶
台　三才圖㑹紫微垣十五星其西藩七星東藩八星¶
在北斗之北紫微大帝之座也天子之常居也　荆州¶
星占北辰一名天關一名北極北極者紫宮天座也¶
隋天文志北極五星其紐星天之樞也北極第一星主¶
<pb:KR3k0061_WYG_002-21a>¶
月太子也第二星主日帝王也第三星主五星庶子也¶
　天象列星圖北斗七星在太微之北近紫微垣是為¶
帝車　春秋運斗樞斗一星曰天樞二曰璇三曰璣四¶
曰權五曰玊衡六曰開陽七曰瑶光一至四為魁五至¶
七為杓合而為斗居隂布陽故稱北　公羊傳注斗柄¶
北斗之第七星瑶光是也指東方為春指南方為夏指¶
西方為秋指北方為冬指者昏時斗柄所指之方　淮¶
南子北斗之神有雌雄十一月始建於子月從一辰雄¶
<pb:KR3k0061_WYG_002-21b>¶
左行雌右行　徐整長厯北斗七星星間相去九千里¶
皆在日月下其二隂星不見者相去八千里也　𤣥門¶
寶海經北斗亦有九星七見二隱其第八第九是帝皇¶
太尊精神也　玊樞經斗中復有尊帝二星大如車輪¶
若人見之夀可千歲　三才圖㑹天市垣二十二星在¶
房心東北主權衡　張衡靈憲帝坐星者帝王之座帝¶
座有五一在紫微垣一在天市垣一在太微垣一在大¶
角一在心中¶
<pb:KR3k0061_WYG_002-22a>¶
五星　易川靈圖至德之盛五星如連珠　史記五星¶
色白圜赤圜青圜黑圜皆凶黄圜則吉五星同色天下¶
偃兵百姓寜昌　宋天文志周將伐殷五星聚房齊桓¶
將霸五星聚箕漢髙入秦五星聚東井四星聚栁張而¶
光武興復於洛　晉天文志凡五星所出所行所直之¶
辰其國為得位得位者歲星有德熒惑有禮填星有福¶
太白兵强辰星隂陽和　廣雅歲星木宿謂之重星或¶
謂應星熒惑火宿謂之罰星或謂執法鎭星土宿謂之¶
<pb:KR3k0061_WYG_002-22b>¶
地候太白金宿謂之長庚或謂太囂辰星謂之鈎星¶
晉書凡五星盈縮失位其精降於地為人歲星降為貴¶
臣熒惑降為童兒歌謡嬉戲塡星降為老人婦女太白¶
降為壯夫處於林麓辰星降為婦人吉凶之應隨其象¶
告　錄異記帝堯時五星自天而霣一是土星之精墜¶
於榖城山下其精化為圯橋老人歲星之精墜於荆山¶
化而為玊側而視之色碧正而視之色白卞和得之獻¶
楚王火星之精墜於南海中化為大珠光照數百里紅¶
<pb:KR3k0061_WYG_002-23a>¶
氣亘天今名其地為珠池金星之精墜於終南圭峰之¶
西因號為太白山其精化為白石狀如美玉時有紫氣¶
覆之水星之精墜於張掖郡栁谷中化為黑石漢之末¶
漸有文彩未甚分明魏青龍年忽如雷震聲聞百餘里¶
其石自立白色為文有牛馬僊人之狀及玊環玉玦兼¶
文字果應司馬氏為晉以符金德焉　晉書塡星墜海¶
水決黄星騁海水躍　後漢書注歲星主角亢氐房心¶
尾箕熒惑主井鬼栁星張翼軫鎭星主東井太白主奎¶
<pb:KR3k0061_WYG_002-23b>¶
婁胃昴畢觜參辰星主斗牛女虛危室壁¶
二十八宿　劉熈釋名宿宿也言星各止住其所也¶
劉向説苑二十八星所謂宿者日月五星之所宿也¶
王充論衡二十八宿為日月舍猶地有郵亭為長吏廨¶
矣　邢昺爾雅疏四方皆有七宿各成一形東方成龍¶
形西方成虎形皆南首而北尾南方成鳥形北方成龜¶
形皆西首而東尾　漢書律厯志東方角亢氐房心尾¶
箕北方斗牛女虚危室壁西方奎婁胃昴畢觜參南方¶
<pb:KR3k0061_WYG_002-24a>¶
井鬼栁星張翼軫宿凡二十八　石氏星經東方蒼龍¶
七宿氐胸房腹箕所糞也北方𤣥武七宿斗有龍虵蟠¶
結之象牛蛇象女龜象虚危室壁皆龜蛇蟠虯之象西¶
方白虎七宿奎象白虎婁胃昴虎三子也畢象虎觜參¶
象璘觜首參身也南方朱鳥七宿井首鬼目栁喙星頸¶
張嗉翼翮軫尾中宮黄龍為軒轅首枕星張尾挂栁井¶
體映三台　晉天文志東方角二星為天闗其間天門¶
其内天庭黄道徑其中七曜之所行左角為天田主刑¶
<pb:KR3k0061_WYG_002-24b>¶
右角為將主兵亢四星天子之内庭氐四星天子之宿¶
宮房四星為明堂天子布政之宮也亦四輔也又有四¶
表中間為天衢為天關黄道之所經也南間曰陽間北¶
間曰隂間七曜由乎天衢則天下和平亦曰天駟為天¶
馬主車駕亦曰天廐又主開閉為蓄藏又北小星為鈎¶
鈐房之鈐鍵天之管籥明而近房天下同心心三星天¶
王正位也中星曰明堂天子位為大辰主天下之賞罰¶
前星為太子後星為庶子尾九星後宮之場亦為九子¶
<pb:KR3k0061_WYG_002-25a>¶
色欲均明小大相承則後宮有叙箕四星亦后妃之府¶
主八風　天文志東宮蒼龍左角理右角將大角者天¶
王為坐廷亢為宗廟　爾雅夀星角亢也注數起角亢¶
列宿之長故曰夀星疏夀星之次値角亢之宿也　月¶
令秋分日饗夀星於南郊注夀星南極老人星也　漢¶
郊祀志髙祖詔御史其令天下立靈星祠張晏注龍星¶
左角曰天田則農祥也　杜佑通典周制仲秋之月祭¶
靈星於國之東南唐開元禮祀靈星於國城東南天寳¶
<pb:KR3k0061_WYG_002-25b>¶
四載升為中祀　爾雅天根氐也郭注角亢下繫於氐¶
若木之有根邢疏氐一名天根國語天根見而水涸是¶
也　爾雅天駟房也郭注龍為天馬故房四星謂之天¶
駟　國語農祥晨正土乃脉𤼵韋昭注農祥房星也¶
爾雅大辰房心尾也郭注龍星明者以為時候故曰大¶
辰邢疏大辰者房心尾之總名也　左傳心為大火¶
郭璞爾雅注大火心星也在中最明故時候主焉　國¶
語日月㑹於龍&KR1280;賈逵注龍&KR1280;尾也月令孟冬日在尾¶
<pb:KR3k0061_WYG_002-26a>¶
　詩汎厯樞箕為天口主出氣尾為逃臣賢者叛十二¶
諸侯列於庭　讀書雜抄星有好風星有好雨洪範注¶
止言箕好風畢好雨月令正義乃謂按鄭注洪範中央¶
土氣為風東方木氣為雨箕屬東方木木剋土尚妃之¶
所好故箕星好風西方金氣為隂尅東方木木為妃畢¶
屬西方尚妻之所好故好雨也　晉天文志北方南斗¶
六星天廟也丞相太宰之位主褒賢進士又主兵牽牛¶
六星天之闗梁主犧牲事須女四星天小府也主布帛¶
<pb:KR3k0061_WYG_002-26b>¶
虚二星三宰之臣也主北方邑居廟堂祭祀祝禱事危¶
三星主天府營室二星天子之官也主功事東壁二星¶
主文章天下圖書之秘府　爾雅注牽牛斗者日月五¶
星之所終始故謂之星紀　春秋運斗樞牽牛神名略¶
　石氏星經牽牛名天關　春秋佐助期織女神名收¶
隂　博雅須女謂之婺女　晉書織女東足四星曰漸¶
臺西足四星曰輦道　實菴紀聞女星傍一小星名始¶
影婦女於夏至夜候而祭之南並肩一星名琯朗男子¶
<pb:KR3k0061_WYG_002-27a>¶
於冬至夜候而祭之得好智慧　爾雅𤣥枵虚也顓頊¶
之虚虚也北陸虚也郭注虚在正北北方黑色&KR1102;之耗¶
也耗亦虚意顓頊水德位在北方邢疏𤣥枵虚之次名¶
也以其色黑而虚耗故名其次曰𤣥枵北方三次以𤣥¶
枵為中𤣥枵次有三宿又虚在其中虚星又謂之北陸¶
陸中也北方之宿虚為中也虚也𤣥枵也顓頊之虚也¶
北陸也虚星之名凡四　毛詩鄭箋定星昏中而正於¶
是可以營制宮室故謂之營室　爾雅邢疏營室一名¶
<pb:KR3k0061_WYG_002-27b>¶
定　博雅營室謂之豕韋　爾雅娵訾之口營室東壁¶
也郭注室壁二星四方似口因名　晉天文志西方奎¶
十六星天之武庫也主以兵禁暴婁三星主苑牧犧牲¶
供給郊祀胃三星天之廚藏主倉廩五榖府也昴七星¶
天之耳也主西方昴畢間為天街黄道之所經畢八星¶
主邊兵弋獵觜觿三星為三軍之侯參十星白獸之體¶
中三星主將　爾雅降婁奎婁也郭注奎為溝瀆故稱¶
降　邢疏大梁昴之次名又謂之西陸别名旄頭　爾¶
<pb:KR3k0061_WYG_002-28a>¶
雅濁謂之畢邢疏畢西方之宿一名濁　史天官書參¶
為白虎其西有句曲九星一曰天旗　博雅參謂之實¶
沉　晉天文志南方東井八星天之南門黄道所經主¶
水衡輿鬼五星天目也主視明察奸謀栁八星天之廚¶
宰星七星主衣裳文繡張六星主珍寳又主天㕑翼一¶
十二星天之樂府主夷狄逺客軫四星主冡宰輔臣也¶
　博雅東井謂之鶉首張謂之鶉尾軫謂之鳥駕輿鬼¶
謂之天廟　爾雅咮謂之栁栁鶉火也邢疏南方七宿¶
<pb:KR3k0061_WYG_002-28b>¶
共為朱鳥之形栁星為朱鳥之口故名咮也鶉火栁之¶
次名鶉即朱鳥也火屬南方行也因名其次為鶉火¶
抱朴子軫星逐鬼張星拘魂東井還魄　感精符堯翼¶
之精星在南方舜斗之精星在中央禹參之精星在西¶
方湯虚之精星在北方文王房之精星在東方¶
占象　鄭樵通志瑞星五行之冲和氣也五行順樂旺¶
相喜合之所生也瑞星有十二一曰景星二曰周伯三¶
曰含譽四曰王蓬芮五曰格澤六曰𤣥保七曰昭明八¶
<pb:KR3k0061_WYG_002-29a>¶
曰昏昌九曰旬始十曰司危十一曰菟昌十二曰地維¶
臧光然考之晉志瑞星止四星而昭明以下則皆為妖¶
星　孫氏瑞應圖景星者天暒也狀如半月生於晦朔¶
助月為明王者不私人則見(暒音/精)　尚書中候堯即政¶
七十載景星出翼　前漢天文志有赤方氣與青方氣¶
相連赤方中有兩星青方中有一黄星凡三星合為景¶
星也景星顯星也　晉天文志瑞星一曰景星或曰德¶
星大而中空或曰有三星黄色煌煌然所見之國大昌¶
<pb:KR3k0061_WYG_002-29b>¶
　馬端臨文獻通考凡妖星五行之乖戾氣也五行掩¶
合陵犯怒逆錯亂離散雜變之所生也孛本黄帝時一¶
女子修行不得其死蚩尤則黄帝所誅者亦五行戾氣¶
之所蓄結而為之者也按申須公羊杜預郭璞俱以彗¶
孛為一星左氏昭公十七年有星孛於大辰魯申須曰¶
彗所以除舊布新也公羊傳孛者何彗星也文公十四¶
年有星孛於北斗杜預曰孛彗也郭璞釋爾雅曰彗妖¶
星也亦謂之孛綜其實不然彗孛長三星其占略同而¶
<pb:KR3k0061_WYG_002-30a>¶
其形少異孛星光芒短其光四出蓬蓬孛孛然彗星光¶
芒長參之如掃帚長星光芒有一直或竟天或十丈或¶
三十丈宋均注鉤命决曰彗五彗也蒼則王侯破天子¶
苦兵赤則賊起强國恣黄則女害色權奪於后妃白則¶
將軍逆二年兵大作黑則河决賊處處起史記彗出東¶
井東井齊分景公以為憂晏子曰君髙臺深池賦歛如¶
弗得刑罰恐弗勝孛星將出彗星何懼乎然則孛甚彗¶
也董仲舒曰孛者乃非常惡氣之所生也大率孛彗為¶
<pb:KR3k0061_WYG_002-30b>¶
除舊布新火災長星為兵革事　郭憲洞冥記帝嘗見¶
彗星東方朔折指星之木以授帝帝以木指彗星星尋¶
没也星出之夜野獸皆鳴别説謂之獸鳴星　正義彗¶
星無光假日之光故夕見則東指晨見則西指　尚書¶
帝命驗王弩驚天下注秦野有枉矢星形似弩其星西¶
流天下見之而驚呼　逸雅齊魯謂光景為枉矢言其¶
光行若射矢之所至也亦言其氣枉暴有所災害也¶
晉書枉矢𩔖流星蒼黑蛇行望之如有毛目長數匹著¶
<pb:KR3k0061_WYG_002-31a>¶
天旬始出北斗旁如雄雞其怒有青黑象伏鱉或曰怒¶
雌也主争兵　漢書元光中天星盡揺上以問候星者¶
對曰星揺者民勞也　晉書若星與日並出名曰嫁女¶
星與日争光武且弱文且强　晉天文志流星天使也¶
自上而降曰流自下而上曰飛大者曰奔奔亦流星也¶
流星色赤名曰地雁其所墜者起兵流星有光青赤曰¶
天鴈軍甲之精華也流星晝隕名營頭　北史隋末有¶
大流火星墜於江東都未及地而南逝磨拂竹木皆有¶
<pb:KR3k0061_WYG_002-31b>¶
聲至吳郡而落於地掘地入二丈得一石徑丈餘數日¶
失石所在　檀道鸞續晉陽秋桓𤣥母馬氏夏夜玩月¶
見流星墜銅水瓮中如二寸火珠烱然水底以瓢杓接¶
取飲之而有感　談苑蔡州女丁氏七夕見流星墜筵¶
中明日𤓰上得金梭自是巧思益進　隋書流星大如¶
缶其光赤黑有喙者名曰梁星其所墜之鄉有兵君失¶
地飛星大如缶若瓮後皎然白前卑後髙此謂頓頏其¶
所從者多死亡削邑而不戰有飛星大如缶若瓮後皎¶
<pb:KR3k0061_WYG_002-32a>¶
然白前卑後髙揺頭乍上乍下此謂降石所下民食不¶
足飛星大如缶若瓮後皎然白星滅後白者曲環如車¶
輪此謂解銜其國人相斬為爵禄有飛星大如缶若瓮¶
其後皎然白長數丈星滅後白者化為雲流下名曰十¶
滑所下有流血積骨有飛星大如缶若瓮後皎白縵縵¶
然長可十餘丈而委曲名曰天刑一曰天飾將軍殉封¶
疆　隋書國有兵㓙則星墜為鳥獸天下將亡則星墜¶
為飛蟲天下大兵則星墜為金鐵天下有水則星墜為¶
<pb:KR3k0061_WYG_002-32b>¶
土國主亡有兵則星墜為草木或墜為沙星墜為人而¶
言者善惡如其言國有大喪則星墜為龍¶
天河　天官書漢者金氣之精　楊泉物理論星者元¶
氣之英漢水之精也氣發而升精華上浮宛轉随流名¶
曰天河一曰雲漢衆星出焉　隋天文志天漢起東方¶
徑箕之間謂之漢津乃分為南北二道至天津下而合¶
西南行又分而東南行在七星南而没　爾雅箕斗之¶
間漢津也郭注箕龍尾也斗南斗也邢疏天河在箕斗¶
<pb:KR3k0061_WYG_002-33a>¶
二星之間箕在倉龍之末故云龍尾斗至南方即見故¶
云南斗　抱朴子天河從北極分為兩頭至於南極其¶
一經南斗過其一經東井過河者天之水也隨天而轉¶
入地下過　張華博物志天河與海通　初學記天河¶
謂之天漢亦曰雲漢星漢河漢清漢銀河絳河　雞跖¶
集許洞謂銀河為銀灣李賀謂為銀浦¶
　¶
　¶
<pb:KR3k0061_WYG_002-33b>¶
　¶
　¶
　¶
　¶
　¶
　¶
　¶
　格致鏡原卷二¶
